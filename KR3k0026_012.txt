# -*- mode: mandoku-view -*-
#+TITLE: 名賢氏族言行類稿
#+DATE: 2019-03-29 20:25:09.918154
#+PROPERTY: ID KR3k0026
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷十二
<pb:KR3k0026_WYG_012-1a>¶
¶
卷十二¶
欽定四庫全書¶
　名賢氏族言行類稿卷十二¶
　　　　　　　　　　　　　宋　章定　撰¶
荀(二百五十)¶
¶
　姓纂周文王第十七子郇侯之後以國為氏後去邑¶
　為荀晉有荀林父生庚裔孫况也¶
左傳僖公二年晉荀息請以屈産之乘垂棘之璧假道¶
　於虞以伐虢¶
僖公二十八年晉侯作三行以禦狄荀林父將中行¶
<pb:KR3k0026_WYG_012-1b>¶
　説苑荀林父之事君進思盡忠退思補過是社稷之¶
　衛也¶
襄公十八年荀偃士匄以中軍克京兹¶
成公三年晉作六軍荀騅為卿賞鞌之功也　晉使¶
　荀庚來聘丙午及荀庚盟¶
成公十八年晉悼公即位使荀家荀㑹為公族大夫使¶
　訓卿之子弟共儉孝弟¶
<pb:KR3k0026_WYG_012-2a>¶
史記荀卿趙人年五十始來游學於齊齊襄王時卿最¶
　為老師三為祭酒　適楚為蘭陵令　李斯嘗為弟¶
　子已而相秦　推儒墨道徳之行事興懷序列著數¶
　萬言¶
荀彘太原光武人元封三年為左將軍¶
後漢荀淑字季和潁川人少博學有髙行名賢皆宗師¶
　之補朗陵侯相涖事明理稱為神君頃之棄官歸閒¶
　居養志産業每增輒以贍宗族知友　有子八人儉¶
　緄靖燾汪爽肅専並有稱名時人謂八龍改其里曰¶
<pb:KR3k0026_WYG_012-2b>¶
　髙陽里靖有至行不仕號玄行先生　爽字慈明十¶
　二通春秋論語潁川語曰荀氏八龍慈明無雙子悦¶
　彧並知名　悦字仲豫十二能説春秋　遷秘書監¶
　為漢紀三十篇辭約事詳論辨多美¶
魏志荀彧字文若舉孝亷拜守宫令曹操用為司馬操¶
　雖征伐在外軍國事皆與彧籌焉　彧雖貴重謙冲¶
　節儉禄賜散之宗族知舊家無餘財¶
<pb:KR3k0026_WYG_012-3a>¶
荀攸字公達彧之從子入為尚書曹操曰公達非常人¶
　也吾得與之計事天下當何憂以為軍師　魏國初¶
　建為尚書令　深宻有知防常謀謨帷幄　人之師¶
　表　前後凡畫竒䇿十二¶
晉書荀顗字景倩累遷侍中清純體道忠允立朝有佐¶
　命弼導之勲銘功太常配享清廟¶
荀朂字公曽為安陽令有遺愛生為立祠　遷侍中¶
　後守尚書令朂乆在中書専管機事及失之甚惘惘¶
　悵悵或有賀之者朂曰奪我鳳凰君賀我耶¶
<pb:KR3k0026_WYG_012-3b>¶
　子藩字大堅累遷尚書令二子䆳闓　䆳字道玄解¶
　音樂善談論拜侍中　闓字道眀京都語曰洛中英¶
　英荀道明歴御史中丞侍中尚書¶
荀組字大章夷雅有才識　舊望清重忠勤顯著拜為¶
　司徒　子奕字玄欣補散騎常侍¶
荀崧字景猷志操清純雅好文學　拜尚書僕射定中¶
　興朝儀　朝野之望許以台司　二子㽔羨　㽔字¶
<pb:KR3k0026_WYG_012-4a>¶
　令逺有儀操風望起家為秘書郎遷尚書左丞　羨字¶
　令則清和有凖　拜秘書丞　禇裒以為長史曰荀¶
　生資逸羣之氣將有冲天之舉　遷徐州刺史時年¶
　二十八中興方伯未有如羨之少者¶
南史荀伯子羨之孫為御史中丞　族弟昶字茂祖以¶
　文義至中書郎　昶子萬秋字元寶亦用才學自顯¶
　終於御史中丞¶
荀伯玉字弄璋仕齊髙帝加前將軍忠勤盡心常衛左¶
　右權動朝右每暫休外軒蓋填門　外論云千敕萬¶
<pb:KR3k0026_WYG_012-4b>¶
　令不如荀公一命¶
荀朗字深明少慷慨有將帥大畧後為合州刺史¶
孝義荀匠字文師居父憂四年不出廬戸郡縣以狀言¶
　擢為豫章王國左常侍¶
北史文苑荀濟字子通¶
文苑荀士遜為文清典見賞知音　在齊為中書舍人¶
　狀貌甚醜目曰醜舍人¶
<pb:KR3k0026_WYG_012-5a>¶
¶
辛(二百五十一)¶
¶
　姓纂姒姓夏后啟别封支子於莘子孫去草為辛遂¶
　為辛氏左傳周太史辛甲辛俞美為昭王友秦有將¶
　軍辛騰家中山苦陘曾孫蒲漢有辛武賢¶
説苑晉逐欒盈之族命其家臣有敢從者死辛俞從之¶
　君曰命女無得從敢從何也辛俞對曰臣三世於欒¶
　氏受其賜多矣敢畏死而忘三世之恩哉晉君釋之¶
前漢辛慶忌字子真破羌將軍辛武賢之子後拜為將¶
　軍　武賢父子虎臣之俊(叙傳)　漢成帝將立趙飛燕¶
<pb:KR3k0026_WYG_012-5b>¶
　為皇后怒劉輔直諫囚之掖廷獄左將軍辛慶忌等¶
　上書救輔遂得減死朱雲請斬張禹上怒將殺之慶¶
　忌免冠解印綬叩頭殿下曰此臣素著狂直臣敢以¶
　死爭叩頭流血上意解然後得已慶忌此兩事可與¶
　汲黯王章同科班史不書於本傳但言其為國虎臣¶
　匈奴西域敬其威信而已方爭朱雲時公卿在前曾¶
　無一人助之以請為可羞也(見容齋隨筆)¶
<pb:KR3k0026_WYG_012-6a>¶
魏志辛毗字佐治遷侍中　諫文帝徙民實河南帝不¶
　答起入内毗隨而引其裾　時中書監劉放令孫資¶
　見信於主其子敞勸其附之毗正色曰吾之立身自¶
　有本末就與孫劉不平不過令吾不作王公而已何¶
　危害之有　監司馬懿軍仗節立軍門¶
晉書忠義辛勉字伯力劉聰將署為光禄大夫固辭曰¶
　大丈夫豈以數年之命而虧髙節事二姓哉聰嘉其¶
　真節為築室於平陽西山¶
辛恭靖為河南太守為姚興所執恭靖厲色曰我寧為¶
<pb:KR3k0026_WYG_012-6b>¶
　國家鬼不為羌賊臣¶
隠逸辛謐字叔重父怡幽州刺史世稱冠族　謐博學¶
　善屬文恬静不妄交游累徴不起¶
羊躭妻辛氏字憲英聰朗有才鍳　羊祜嘗送錦被憲¶
　英嫌其華反而覆之其儉約如此¶
南史隠逸辛普明字文達居㑹稽㑹稽士子髙其行¶
　徴辟不就¶
<pb:KR3k0026_WYG_012-7a>¶
北史辛紹先明敏有識量仕魏為下邳太守　鳳達耽¶
　道樂古有長者之名　子祥字萬福舉秀才遷司空¶
　主簿　弟少雍字季和性仁厚有禮義門内之法為¶
　時所重　遷田曹參軍　閨門禮讓人無間言¶
辛穆字叔宗舉茂才雍州别駕　歴荆州長史帶義陽¶
　太守雅有恤人之志　子馥字元穎早有學行遷平¶
　原相吏人懐安之¶
辛雄字世賓清河王懌辟為左曹後兼吏部尚書¶
辛琛字僧貴初為滎陽郡丞後為南梁太守當官奉法¶
<pb:KR3k0026_WYG_012-7b>¶
　所在有稱　子術字懷哲為清河太守政有能名¶
　遷吏部尚書取士以才以器循名責實管庫必擢門¶
　閥不遺前後銓衡在術最為折衷　臨軍以威嚴牧¶
　人有惠政又為淮南經略使¶
辛徳源字孝基劉逖薦之云枕藉六經漁獵百氏除散¶
　騎侍郎　隋初不得調隱林慮山著幽居賦以自寄¶
辛威仕周為鄜州刺史時望既重朝廷以桑梓榮之¶
<pb:KR3k0026_WYG_012-8a>¶
辛慶之字餘慶少以文學對䇿第一除秘書郎　風度¶
　為當時所重卒於秘書監　族子昂字進君為龍州¶
　長史威惠洽著吏人畏而愛之　行成都令謂諸生¶
　曰子孝臣忠師嚴友信立身之要諸生感悟歸告父¶
　老曰君教誠如此不可違之井邑肅然咸從其化¶
儒林辛彦之不交非類博涉經史周文引為禮曹修定¶
　儀注　仕隋除太常少卿¶
循吏辛公義隋時除岷州刺史合境呼為慈母　遷并¶
　州刺史下車先至獄中驗問十餘日間決斷咸盡¶
<pb:KR3k0026_WYG_012-8b>¶
唐辛替否字協時京兆人為左拾遺時置公主府官屬¶
　而安樂府補授尤濫築第侈費盛興佛寺替否上疏¶
　諫之遷殿中侍御史雍令劉少徴恃權貪贓替否按¶
　之岑羲屢為請替否曰我為憲司懼勢以縱罪謂王¶
　法何¶
辛雲京蘭州人有膽决以擒生斬馘常冠軍積功授開¶
　府儀同三司授太原尹治謹於法下有犯雖絲毫皆¶
<pb:KR3k0026_WYG_012-9a>¶
　不肯貸賞功亦如之軍中畏而信回紇恃舊勲每入¶
　朝所在暴鈔至太原以戎狄待之虜畏不敢惕息數¶
　年太原大治加右僕射同平章事　從弟京杲從李¶
　光弼戰有力肅宗異之召見曰黥彭闗張之流乎¶
辛讜居揚州年五十不肯仕而慨然常有濟時意龎勛¶
　反攻杜慆於泗州讜聞之拏舟趨泗口貫賊栅以入時¶
　賊張甚衆皆南走獨讜北行冐白刃入危城屢出救¶
　援慆亦出兵表裏擊賊大敗讜入人心遂固復出見¶
　淮南令狐綯浙西杜審權合救兵五千鹽粟鉅萬淮¶
<pb:KR3k0026_WYG_012-9b>¶
　路梗不得進讜與决戰斬賊六百級乃克入城圍凡¶
　十月乃解卒全一州　後終嶺南節度使¶
宋朝辛仲甫字之翰汾州孝義人也初從郭崇辟掌書¶
　記入拜右補闕知光州移彭州課種栁䕃行路郡人¶
　謂之補闕栁　太祖問趙普羣臣文武兼資者普以¶
　仲甫對太平興國初遷起居舍人奉使契丹契丹主¶
　問黨進何如人仲甫曰國家異人間出黨進何足道¶
<pb:KR3k0026_WYG_012-10a>¶
　哉契丹主欲留之仲甫曰信以成命義不可留有死¶
　而已契丹主竟不能屈使還知開封府拜御史中丞¶
¶
雍熈三年除參知政事出知陳州　卒諡康節¶
¶
¶
賓(二百五十二)¶
¶
　姓纂左傳齊大夫賓須無周賓起為王子朝傅¶
樂記賓牟賈侍坐於孔子孔子與之言及樂子曰帷丘¶
　之聞諸萇弘亦若吾子之言是也¶
¶
甄(二百五十三)¶
¶
　姓纂虞舜陶甄河濱因以為氏或音堅漢末太保甄¶
<pb:KR3k0026_WYG_012-10b>¶
　邯生豐司徒為中山著姓也中山無極邯六代孫逸¶
　後漢上蔡令女為魏文帝皇后生明帝後追封安城¶
　侯子嚴孫暢生術六代孫玄成梁吏部尚書生詡詡¶
　曾孫懐素唐廬陵令¶
後漢儒林甄宇字長教授常數百人建武中徴拜博¶
　士傳業子普普傳子承諸儒以承三世傳業莫不歸¶
　服之舉孝亷卒於梁相子孫傳學不絶¶
<pb:KR3k0026_WYG_012-11a>¶
南史循吏甄法崇父匡位少府卿以清聞法崇宋初為¶
　江陵令　孫彬有行業鄉黨稱善嘗以苧就人質錢¶
　後贖苧於束中得金即送還之　後為益州録¶
　事㕘軍帶郫縣令將行同列五人梁武誡以亷慎至¶
　彬獨曰卿昔有還金之美故不復以此言相屬¶
孝義甄恬字彦約母喪廬墓側有白鳩白雀棲宿其廬¶
　州表其行狀¶
北史甄琛字思伯學覽經史稱有刀筆宣武時領中尉¶
　俯首畏避不能糾繩貴游所劾多下吏後除定州刺¶
<pb:KR3k0026_WYG_012-11b>¶
　史¶
甄玄成字敬平隨梁詧鎮襄陽轉記室參軍¶
唐甄濟字孟成定州人好學以文雅稱居青巖山十餘¶
　年逺近伏其仁不敢畋漁諸府五辟詔十至堅卧不¶
　起　安禄山求濟授范陽掌書記察禄山有反謀辭¶
　歸廬禄山使蔡希徳封刀召之曰即不起斷其頭持¶
　刀趨前濟引頸待之希徳歎息以實病告¶
<pb:KR3k0026_WYG_012-12a>¶
甄逢濟子㓜而孤及長耕宜城野力讀書不謁州縣嵗¶
　饑節用以給親里以義聞　常以父名不得在國史¶
　欲詣京師自言元和中袁滋表濟節行與權臯同科¶
　宜載國史有詔贈濟祕書少監移書於史館逢與其¶
　父俱當得書由是父子俱顯名¶
甄權許州人以母病與弟立言究習方書遂為髙醫¶
¶
真(二百五十四)¶
¶
　風俗通漢有太尉長史真祐¶
建安真徳秀字景元　浦城人　己未曽榜登第中博¶
<pb:KR3k0026_WYG_012-12b>¶
　學宏詞科召試入館本姓慎避國諱為真今附於此¶
¶
文(二百五十五)¶
¶
　風俗通周文王支孫以諡為姓¶
前漢循吏文翁廬江舒人為蜀郡守　脩起學宫蜀地¶
　大化吏民為立祠堂¶
魏志文聘字仲業太祖曰卿真忠臣也　為江夏太守¶
　有威恩名震敵國賊不敢侵　遷後將軍封新野侯¶
<pb:KR3k0026_WYG_012-13a>¶
晉儒林文立字廣休拜濟隂太守入為太子中庶子¶
　忠貞清實有思理器幹前在濟隂政事修明後事東¶
　宫盡輔導之節¶
南史孝義文獻叔八世同居詔表門閭蠲租税¶
北史文門愛早孤養伯父母以孝聞及居喪哀毁骨立¶
　鄉人相與標其孝義¶
宋朝文彦博字寛夫汾州介休人也少舉進士為大理¶
　評事知翼城榆次二縣改太常愽士通判兖州入為¶
　監察御史遷殿中侍御史以戸部員外郎直史館為¶
<pb:KR3k0026_WYG_012-13b>¶
　河東轉運使麟府二州皆在河外因山為城最險固¶
　始彦博父泊為轉運使以餉道回逺軍食不足乃按¶
　唐張説嘗領并州兵萬人出合河闗掩擊黨項於銀¶
　城北為河外直道自折徳扆世有府谷即大河通保¶
　徳以便府人故河闗路廢而弗治將奏復之未及而¶
　卒彦博領漕事遂通銀城而州有積粟可守元昊圍¶
　麟州知城中有備解圍而去未幾遷天章閣待制為¶
<pb:KR3k0026_WYG_012-14a>¶
　都轉運使元昊復冦邊以彦博為龍圖閣直學士知¶
　秦州守邊二年有威名虜不敢犯改樞宻直學士知¶
　益州　以右諫議大夫樞宻副使召還改參知政事¶
　貝州宣毅十將王則挾妖術與州校張巒卜吉謀反¶
　改年號置官屬河北諸路遣兵傅城下命明鎬為安¶
　撫使師乆未克彦博請行改命為宣撫使以鎬副之¶
　至則督將攻城旬餘未下諜言賊欲潛兵出邀虜使¶
　輜重鎬先遣殿侍袁安設伏敗之軍士有請穴地以¶
　入貝州官軍即城南為穴因自攻其北以牽制之彦¶
<pb:KR3k0026_WYG_012-14b>¶
　博募死士二百銜枚由穴進生擒則檻送京師拜禮¶
　部侍郎同中書門下平章事集殿賢大學士彦博因¶
　進對言嘗聞徳音以搢紳多務奔競非裁抑之無以¶
　厚風俗若恬退守道者稍加旌擢則奔競躁求者庶¶
　幾知恥乃薦王安石韓維張瓌悉被甄擢　罷相以¶
　吏部尚書觀文殿大學士知許州徙青州又徙秦州¶
　尋拜中武軍節度使知永興軍至和二年再入為吏¶
<pb:KR3k0026_WYG_012-15a>¶
　部尚書同中書門下平章事昭文館大學士與富弼¶
　同拜宣麻之日仁宗遣小黄門覘於庭士大夫皆以¶
　得人相慶而天下謂之文冨　嘉祐三年以河陽三¶
　城節度使同平章事判河南府封潞國公改鎮保平¶
　判大名府又改鎮成徳遷尚書左僕射判太原府俄¶
　復鎮保平判河南丁母憂英宗即位起復成徳軍節¶
　度使乞終喪許之初仁宗之不豫也彦博與富弼乞¶
　立儲嗣仁宗許焉而後宫將有就館者故其事緩已¶
　而彦博去位其後弼亦以憂去彦博既復闕復以故¶
<pb:KR3k0026_WYG_012-15b>¶
　官判河南有詔入覲英宗曰朕之立相公之力也彦¶
　博竦然對曰陛下入繼大統乃先帝聖意與皇太后¶
　叶賛之力人臣何力之有兼陛下登儲纂極之時臣¶
　方在外皆韓琦等承聖志受顧命臣無與焉英宗曰¶
　備聞始議相公於朕有恩彦博避遜不敢當英宗曰¶
　暫煩西行即召還矣尋除侍中徙鎮淮南判永興軍¶
　入為樞宻使劍南西川節度使　熈寧六年除司空¶
<pb:KR3k0026_WYG_012-16a>¶
　河東節度使判河陽徙判大名府初選人李公義請¶
　為鐵龍爪以濬河宦者黄懷信更作濬川杷天下指¶
　笑以為兒戲王安石獨信之除范子淵都水監丞置¶
　濬川司行其法子淵奏功言䟽道水勢西歸故道退¶
　出民田數萬頃朝廷疑其妄事下大名彦博曰河水¶
　汗漫非杷可濬雖甚愚之人皆知無益去年退地止¶
　因霜降水落今年未嘗用杷而退地更多臣不敢雷¶
　同欺罔　九年除太保力辭元豐三年除太尉開府¶
　儀同三司復判河南王堯臣子同老言仁宗不豫先¶
<pb:KR3k0026_WYG_012-16b>¶
　臣與文彦博劉沆富弼等請立英宗皇帝為嗣仁宗¶
　感悟開納於是手詔中書曰文彦博蓄徳深厚善不¶
　自伐懐此大功絶口不言中外搢紳莫有知者乃知¶
　援立之功厥有攸在嘉祐之詔但宣之耳其議所以¶
　褒顯之遂加彦博河東永興節度使彦博力辭兩鎮¶
　宴餞瓊林輔臣皆與兩遣中謁者遺詩以寵其行有¶
　報在不言功之語當世榮之彦博至河南未交印先¶
<pb:KR3k0026_WYG_012-17a>¶
　就第廟坐以見監司既交府事見監司府官如常式¶
　或以問彦博彦博曰吾未視府事三公見庶僚也既¶
　交印河南尹見監司矣六年請老拜太師致仕元祐¶
　初司馬光拜相起彦博為平章軍國重事六日一朝¶
　一月兩赴經筵邊事河防及朝廷大政令即與輔臣¶
　共議恩遇甚渥期年乃求去詔曰昔西伯善養老而¶
　太公自至魯穆公無人子思之側則長老去之公自¶
　為謀則善矣獨不為朝廷惜乎又曰唐太宗以干戈¶
　之事尚能起李靖於既老而穆宗文宗以燕安之際¶
<pb:KR3k0026_WYG_012-17b>¶
　不能用裴度於未病治亂之效於斯可見彦博讀詔¶
　聳然不敢言去蓋復留四年彦博請去不已復以太¶
　師河東節度使開府儀同三司致仕崇寧中與元祐¶
　黨後命出籍追復太師諡曰忠烈彦博凝簡莊重有¶
　大臣體位將相者五十餘年徧歴公孤兩以太師致¶
　仕雖位貌隆貴而平居接物謙抑尊徳樂善如恐不¶
　及邵雍程顥程頥以道學名世居洛陽而彦博與之¶
<pb:KR3k0026_WYG_012-18a>¶
　遊元豐中與富弼及當時老成而有賢徳者十一人¶
　用白居易故事就弼第置酒相樂尚齒不尚官已而¶
　圖形妙覺僧舍謂之洛陽耆英㑹司馬光為文序其¶
　事王拱辰守北都以書來諗曰拱辰亦家洛位與年¶
　不居數客後顧以官守不得執巵酒在坐席願預名¶
　其間幸無我遺其為時所嘉羨如此彦博八子皆歴¶
　要官第六子及甫¶
及甫字周翰初為大理評事遷直史館　遷吏部員外¶
　郎除直龍圖閣知同州父太師彦博起為平章軍國¶
<pb:KR3k0026_WYG_012-18b>¶
　重事除及甫右司員外郎以嫌改光禄少卿　彦博¶
　致仕以集撰知河陽召為工侍　後坐元祐黨褫職¶
　居乆之最後復集撰以卒¶
文同字與可梓州梓潼人也舉進士稍遷太博士集¶
　賢校理知陵州洋州最後知湖州同以文學知名操¶
　韻髙潔畫筆尤妙　同既死蘇軾以文哭之曰孰能¶
　敦徳秉義如與可之和而正乎孰能養民厚俗如與¶
<pb:KR3k0026_WYG_012-19a>¶
　可之寛而明乎孰能為詩與楚詞如與可之婉而清¶
　乎孰能齊寵辱得䘮如與可之安而輕乎　曽慥云¶
　與可下世潁濱作祭文云世在熈寧士鋭而翾利誘¶
　於旁奔走傾旋公居其間澹乎忘言二蘇稱許如此¶
　不問可知¶
¶
殷(二百五十六)¶
¶
　姓纂殷姓成湯國號也二十二代四十四王六百二¶
　十九年為周所滅子孫以國為姓¶
晉殷浩字深源弱冠有美名為風流談論者所宗　王¶
<pb:KR3k0026_WYG_012-19b>¶
　濛謝尚伺其出處以卜江左興亡曰深源不起當如¶
　蒼生何　後都督諸軍以敗績被黜終日書空作咄¶
　咄怪事四字而已　後桓温將以為尚書令浩欣然¶
　將答書慮有謬誤開閉者數十竟達空函¶
殷仲堪能清言善屬文武帝召為太子中庻子甚相親¶
　愛後出鎮江陵將之任詔曰卿去有日使人酸然常¶
　謂永為廊廟之寶而忽為荆楚之珍¶
<pb:KR3k0026_WYG_012-20a>¶
殷覬字伯通性通率有才器為南蠻校尉在職清明政¶
　績肅舉¶
南史殷景仁曽祖融晉太常景仁少有大成之量宋文¶
　帝時與王華等四人並為侍中　以風力局幹冠冕¶
　一時同升之美近代莫及　後遷尚書僕射　雖卧¶
　疾朝政大小必以問焉　子道矜道矜子恒俱位尚¶
　書¶
殷淳字粹逺祖允晉太常父穆以和謹致稱仕宋位特¶
　進淳少好學有美名歴黄門侍郎　淳弟冲字希逺¶
<pb:KR3k0026_WYG_012-20b>¶
　位御史中丞有司直之稱　冲弟淡字夷逺歴黄門¶
　吏部郎以文章見知¶
殷孝祖曽祖羨晉光禄勲孝祖少有立功之志長以氣¶
　節成名宋明帝時進號冠軍將軍¶
殷琰字敬珉孝祖族子少以名行見稱為少府加給事¶
　中¶
殷鈞字季和為臨川内史閉閤卧理而百姓化其徳刼¶
<pb:KR3k0026_WYG_012-21a>¶
　盜皆奔出境　卒國子祭酒¶
殷芸字灌蔬博洽羣書¶
孝義殷不害字長卿居父憂過禮事老母勤劇無所不¶
　至士大夫以篤行稱之　仕梁為廷尉平長於政事¶
　兼飾以儒術名法有輕重不便者輒上書言之　弟¶
　不佞字季卿少立名節尤長吏術為武康令¶
唐殷侑陳州人㓜有志於學通經術以講道為娛貞元¶
　末及五經第其學長於禮擢太博士　元和八年¶
　使回鶻不為之屈　進諫議大夫侑論朝廷治亂得¶
<pb:KR3k0026_WYG_012-21b>¶
　失前後凡八十四通　拜義昌軍節度使為營田户¶
　口滋饒上下便安請立石紀政徙天平節度　開成¶
　元年為刑部尚書言朝廷冝任耆徳毋輕用新進帝¶
　善之　侑以經術進臨事鋭敏有强直名¶
殷踐猷字伯起尤通氏族厯數醫方賀知章嘗號為伍¶
　總龜千年五聚問無不知也舉文儒異等科授祕書¶
　省學士　孫亮事祖母蕭侍疾不脱衣者數年有白¶
<pb:KR3k0026_WYG_012-22a>¶
　鷰巢楣¶
殷開山名嶠涉書工為尺牘髙祖起闗輔盜興開山招¶
　慰皆下　從秦王討薛舉從平仁杲復討王世充以¶
　功進爵鄖國公¶
¶
云(二百五十七)¶
¶
　風俗通祝融之後　河南官氏志牒云氏改為云氏¶
前漢云敞字幼孺平陵人師事吳章及王莽斬章禁錮¶
　弟子不得仕宦門人盡更名他師敞時為大司徒掾¶
　自劾吳章弟子收章葬之京師稱焉將軍王舜髙其¶
<pb:KR3k0026_WYG_012-22b>¶
　志節比之欒布薦為中郎諫大夫¶
¶
雲(二百五十八)¶
¶
　姓纂縉雲氏之後　河南後魏書官氏志宥連氏改¶
　為雲氏¶
北史雲定興善製器仗　在隋擢少府丞累遷屯衛大¶
　將軍¶
¶
妘(二百五十九)¶
¶
<pb:KR3k0026_WYG_012-23a>¶
　祝融之後封於羅號妘子見國語¶
¶
䢵(二百六十)¶
¶
　妘子國或作䢵¶
¶
芸(二百六十一)¶
¶
　風俗通晉大夫芸質見戰國䇿¶
¶
薰(二百六十二)¶
¶
　姓苑云人姓¶
¶
軍(二百六十三)¶
¶
　冠軍侯之後因以為姓¶
<pb:KR3k0026_WYG_012-23b>¶
¶
筋(二百六十四)¶
¶
　姓苑云人姓¶
　名賢氏族言行類稿卷十二¶
