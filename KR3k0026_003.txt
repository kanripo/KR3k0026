# -*- mode: mandoku-view -*-
#+TITLE: 名賢氏族言行類稿
#+DATE: 2019-03-29 20:25:09.828372
#+PROPERTY: ID KR3k0026
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷三
<pb:KR3k0026_WYG_003-1a>¶
¶
卷三¶
欽定四庫全書¶
　名賢氏族言行類稿卷三¶
　　　　　　　　　　　　　　宋　章定　撰¶
江(五十一)¶
¶
　姓纂云嬴姓顓頊玄孫伯益之後爵封於江後為楚¶
　所滅以國為氏¶
史記儒林瑕丘江生為穀梁春秋¶
前漢江充字次倩趙國邯鄲人也為人魁岸容貌甚壮¶
　武帝異之曰燕趙固多竒士　拜為直指繡衣使者¶
<pb:KR3k0026_WYG_003-1b>¶
　督三輔盜賊禁察踰侈貴戚近臣多奢僣充皆舉劾¶
　奏請没入車馬¶
後漢江革字次翁事母孝鄉里稱曰江巨孝　舉孝㢘復¶
　舉賢良方正轉諌議大夫詔縣以穀千斛賜之巨孝¶
　之稱行於天下¶
晉江統字應元静黙有逺志時語曰嶷然稀言江應元¶
¶
轉太子洗馬在東宫累年甚被親禮　子虨字思¶
¶
<pb:KR3k0026_WYG_003-2a>¶
　玄終於國子祭酒　惇字思悛孝友淳粹髙節邁俗¶
¶
虨之昆弟江左馳聲¶
¶
江逌字道載殷浩北伐請為諮議參軍　用䙝雞以燒¶
　賊營　後遷太常在職多所正諌　道載之正諌洋¶
　洋盈耳¶
江灌字道羣舉秀才為治中别駕領晉陵太守遷御史¶
　中丞性方正視權貴蔑如也不屈節於權臣　子績¶
　字仲元為御史中丞奏劾無所屈撓¶
南史江夷字茂逺少自藻勵為後進之美　仕宋歴吏¶
<pb:KR3k0026_WYG_003-2b>¶
　部尚書為吴郡太守後為右僕射　子湛字徽深仕¶
　宋轉吏部尚書餉饋盈門一無所受在選職公平無¶
　私不受請謁¶
江斆字叔文湛之孫為丹陽丞袁粲為尹嘆曰風流不¶
　墜政在江郎　仕齊為吏部郎轉都官尚書不為權¶
　倖降意　子蒨字彦標仕梁歴尚書吏部郎　蒨弟¶
　曇字彦徳少學渉有器度位太子詹事　曇弟禄字¶
<pb:KR3k0026_WYG_003-3a>¶
　彦遐篤學有文章形貌短小神明俊發位録事參軍¶
¶
蒨子紑字含潔好荘老玄言尤善佛義　父卒墓¶
¶
　廬終日號慟不絶聲　紑子揔字揔持仕陳歴尚書¶
　令¶
江智深夷之弟子愛好文雅辭采清贍遷尚書吏部郎¶
江秉之字玄叔祖逌在宋為烏程令以善政著名東土¶
　徵為建康令為政嚴察部下肅然後為山隂令人戸¶
　三萬政事繁擾秉之御繁以簡常得無事　補新安¶
　太守轉臨海並以簡約見稱在郡作一書案去官留¶
<pb:KR3k0026_WYG_003-3b>¶
　以付庫¶
江謐字令和秉之孫為于湖令强濟稱職仕齊以有才¶
　幹遷掌吏部¶
江祏字弘業仕齊為中書令以外戚親要權冠當時¶
江淹字文通不事章句之學留情於文章起家南徐州¶
　從事　升降承明之闕出入金華之殿　仕齊拜中¶
　書侍郎王儉曰卿年三十五已為中書侍郎才學如¶
<pb:KR3k0026_WYG_003-4a>¶
　此何憂不至尚書金紫所謂富貴卿自取之　在尚¶
　書非公事不妄行在官寛猛能折衷　為南司足以¶
　振肅百寮明帝曰自宋以来不復有君今¶
　日可謂近世獨步　少以文章顯後夢郭璞問其取¶
　筆乃探懐中五色筆以授之¶
江革字休映弱冠舉秀才為建康令為政明肅豪強憚¶
　之行江州事以清嚴為屬城所憚　遷御史中丞彈¶
　奏豪權一無所避　為度支尚書好奨進閭閻為後¶
　生延譽衣冠士子翕然歸之　子徳藻補新渝令政¶
<pb:KR3k0026_WYG_003-4b>¶
　尚恩惠頗有異績¶
江子一字元亮慷慨有大志為遂昌曲阿令皆著美績¶
文學江洪工屬文為建陽令(見吳均傳)¶
孝義江柔之字叔逺孝悌通亮位至臺郎　又江軻字¶
　伯倫以篤行知名¶
孝義江泌字士清母墓為野火所燒三日哭淚盡繼之¶
　以血時有與泌同名者世謂泌為孝泌以别之¶
<pb:KR3k0026_WYG_003-5a>¶
北史江式字法安祖瓊字孟琚晉馮翊太守善蟲篆父¶
　紹興為秘書郎掌國史二十餘年以謹厚稱卒趙郡¶
　太守式少傳家學篆體尤工　後歴著作郎¶
江悦之字彦和好兵書有将畧　梁初進號冠軍将軍¶
¶
子文遥少有大度輕財好士拜咸陽太守勤於禮¶
¶
　接人所疾苦大盜猾吏無不知郡中震肅政為雍州¶
　諸郡之最　為安州刺史善於綏納甚得物情¶
江夢孫字脩之九江湓城人諸生弟子不逺數郡而至¶
　者百人春誦夏弦以時講聞鼓箧函丈庠序常盈先¶
<pb:KR3k0026_WYG_003-5b>¶
　主輔政欲廣賢良之術聞其徳業遂以幣帛䀻之為¶
　芸閣郎甚被親禮　後辭歸鄉里先主固留不止既¶
　還家門生弟子復至乃率身耕稼躬事繼母旦則冠¶
　帶入門温凊親饋飲饌退則更常服力操耒耜耨耘¶
　暮而歸易衣侍膳畢然後就庠序集門生弟子説釋¶
　經義如故時號為縉紳先生一門百口敦睦如一子¶
　孫學業各授一經孝禮兼持江左稱之卒葬之日自¶
<pb:KR3k0026_WYG_003-6a>¶
　逺方至者㡬千人而服縗絰徒跣者百許嗣主聞之¶
　美其才茂徳逸故贈國子司業優賜葬物(出江南野史)¶
宋朝江公望字民表睦州人也舉進士建中靖國元年¶
　由太博士除左司諫時御史中丞趙挺之與户部¶
　尚書王古等同治赦文挺之劾古傾天下之財以為¶
　私惠者公望以謂上登極大赦欲與天下更始一切¶
　蠲免豈容古以私意能傾天下之財上疏曰人君所¶
　以知時政之利病人臣之忠邪無若諌官御史之為¶
　可信也患聞知之不博也故聴以風聞雖事有不實¶
<pb:KR3k0026_WYG_003-6b>¶
　聞無不言至若挟情肆誣快私忿關上聴陛下不可¶
　以不察也臣聞挺之與古論事每每不合屢見言氣¶
　懷不平之心有待而發俚語有之官事私讎此小人¶
　之所不為而挺之安為之豈忠臣乎公望諫諍有體¶
　朝野稱為得人¶
江休復字鄰㡬開封陳留人也與尹洙蘇舜欽逰舉進¶
　士調藍田尉遷殿中丞召試充集賢校理通判廬州¶
<pb:KR3k0026_WYG_003-7a>¶
　知同州累遷刑部郎中修起居注休復善著書其為¶
　文章淳雅尤長於詩善隷書喜琴奕飲酒與人交久¶
　而益篤云¶
¶
龎(五十二)¶
¶
　姓纂曰周文王子畢公髙之後封於龎鄉因氏焉¶
新序魏龎恭於太子質邯鄲謂魏王曰議臣過者三人¶
　願王察之王曰寡人知之矣讒口果至遂不得見¶
後漢龎萌山陽人¶
龎參字仲逹為漢陽太守郡人任棠有竒節參先候之¶
<pb:KR3k0026_WYG_003-7b>¶
　棠以薤一大本水一盂置户屏前自抱兒孫伏於戸¶
　下參思其意曰水者欲吾清也拔大本薤者欲吾擊¶
　强宗也抱兒當户欲吾開門恤孤也參在職果能抑¶
　强助弱以惠正得民虞詡薦其有宰相器能後為太¶
　尉録尚書事¶
逸民龎公襄人居峴山之南未嘗入城府夫妻相敬如¶
　賔劉表問曰先生苦居畎畆而不肯官禄何以遺子¶
<pb:KR3k0026_WYG_003-8a>¶
　孫乎公曰世人皆遺之以危今獨遺之以安未為無¶
　所遺也遂擕妻子登鹿門山采藥不反¶
魏志龎徳字令明每戰常陷陣却敵太祖聞其驍勇拜¶
　立義将軍常乗白馬關侯軍謂之白馬将軍　後為¶
　關侯所得罵侯曰寧為國家鬼不為賊将也　諡䇿¶
　曰惟侯戎昭果毅蹈難成名聲莅當時義髙在昔¶
龎涓字子異以忠烈聞拜駙馬都尉遷西海太守¶
蜀志龎統字士元為南州士之冠冕　守耒陽令在縣¶
　不治免官魯肅曰龎士元非百里才也使處治中别¶
<pb:KR3k0026_WYG_003-8b>¶
　駕始當展其驥足先主以為治中從事¶
北史龎晃字元顯以良家子周文帝署為大都督領親¶
　信兵常置左右　仕隋拜右衛将軍　為懷州刺史¶
唐龎堅京兆人歴潁川太守安禄山反南陽節度使魯¶
　炅表堅為長史與賊将阿史那承慶相攻自正月盡¶
　十一月不肯降¶
龎嚴字子肅夀州人第進士舉賢良方正第一太和五¶
<pb:KR3k0026_WYG_003-9a>¶
　年權京兆尹强幹不阿貴勢¶
龎師古曹州南華人也從梁太祖屢立戰功(事見五代史)¶
宋朝龎籍字醇之單州城武人也舉進士累擢殿中侍¶
　御史慶厯四年召拜樞宻副使籍請併省官屬徙兵¶
　就食於是邉費什省七八八年為參知政事明年以¶
　工部侍郎為樞宻使籍言近世養兵務多而不精請¶
　與中書議簡汰之法仁宗疑焉籍曰儻有一夫之呼¶
　臣請以百口償之卒省兵八萬人皇祐三年拜同中¶
　書門下平章事昭文館大學士　儂智髙叛命狄青¶
<pb:KR3k0026_WYG_003-9b>¶
　為宣撫使或言青不可専任仁宗以問籍籍曰青起¶
　行伍若以文臣副之則號令不専不如不遣也仁宗¶
　然之及捷書至仁宗謂籍曰非卿執議豈能成功¶
　籍卒諡荘敏籍曉法令長於吏事治民有惠愛特於¶
　治軍甚嚴士卒聳畏之¶
¶
逢(五十三)¶
¶
　姓纂曰夏殷諸侯有逢公伯陵封齊土其後子孫氏¶
<pb:KR3k0026_WYG_003-10a>¶
　焉¶
左傳僖公六年許男見楚子面縛銜璧大夫衰絰楚子¶
　問諸逢伯對曰昔微子啟如是武王禮而命之使復¶
　其所楚子從之¶
成公二年齊師陳于鞌邴夏御齊侯逢丑父為右齊侯¶
　曰姑剪滅此而朝食不介馬而馳之¶
哀公元年逢滑當陳懷公曰臣聞國之興也以福其亡¶
　也以禍¶
後漢逢萌字子慶為亭長既而擲楯嘆曰大丈夫安能¶
<pb:KR3k0026_WYG_003-10b>¶
　為人役哉去之長安復解冠挂東都城門光武連徵¶
　不起¶
¶
雙(五十四)¶
¶
　顓頊之後封於雙蒙城因以為氏　天水状云後魏¶
　有涼州刺史疊水公雙士洛因家天水生彌周河州¶
　刺史平涼公生瑒生士洛右武衛大将軍定相二州¶
　總管杭州刺史吕國公生萬弘萬夀　東郡白馬縣¶
<pb:KR3k0026_WYG_003-11a>¶
　唐瀛吕二州刺史雙子符¶
¶
邦(五十五)¶
¶
見姓苑¶
¶
涳(五十六)¶
¶
見纂要文¶
¶
郗(五十七)¶
¶
　姓纂曰己姓青陽氏之後蘇忽生支子封郗邑因氏¶
　焉¶
晉郗鑒字道徽髙平金鄉人漢御史大夫慮之玄孫也¶
<pb:KR3k0026_WYG_003-11b>¶
　博覽經籍躬耕隴畆吟咏不倦以儒雅著名累遷太¶
　子中書舍人元帝初為兖州刺史明帝即位王敦専¶
　制拜安西将軍鎮合肥敦忌之表徵還與敦相見鑒¶
　曰丈夫既潔身北面豈可偷生屈節靦顔天壤耶敦¶
　素君之心聞鑒言大忿之拘不遣敦之黨與譛¶
　毀日至鑒舉止自若初無懼心敦謂錢鳳曰郗道徽¶
　儒雅之士名位既重何得害之乃放還臺遂與帝謀¶
<pb:KR3k0026_WYG_003-12a>¶
　滅敦既而錢鳳攻逼京都假鑒節加衛将軍都督從¶
　駕諸軍事固辭不受軍號鑒曰羣逆縱逸其勢不可¶
　當可以算屈難以力競百姓懲往年之暴皆人自為¶
　守乗逆順之勢何往不克帝從之以尚書令領諸屯¶
　營及鳳等平封髙平侯帝以其有器望萬㡬動静輒¶
　問之　假節鎮廣陵尋而帝崩鑒與王導等並受遺¶
　詔輔少主進位車騎大将軍開府儀同三司及祖約¶
　蘇峻反中書令庾亮宣太后口詔進鑒司空鑒奉詔¶
　流涕設壇場大誓三軍鑒登壇慷慨三軍争為用命¶
<pb:KR3k0026_WYG_003-12b>¶
　會峻死蘇逸等走吴興鑒遣李閎追斬之拜司空加¶
　侍中更封南昌縣公以先爵封其子曇　卒諡文成¶
¶
初鑒值永嘉䘮亂在鄉里甚窮餒鄉人以鑒名徳¶
¶
　傳共飴之時兄子邁外甥周翼並小常攜之就食鄉¶
　人曰各自飢困以君賢欲共相濟耳恐不能兼有所¶
　存鑒於是獨往食訖以飯著兩頬邉還吐與二兒後¶
　並得存後邁位至䕶軍翼為剡縣令鑒二子愔曇¶
<pb:KR3k0026_WYG_003-13a>¶
郗愔字方囘少不交競弱冠除散騎侍郎不拜性至孝¶
　居父母憂殆将滅性服闋襲爵南昌公徵拜中書侍¶
　郎再遷黄門侍郎時吴守缺欲以愔為太守愔自以¶
　資望少不宜超莅大郡朝議嘉之轉為臨海太守會¶
　弟曇卒益無處世意在郡優㳺頗稱簡黙諡文穆¶
　三子超融冲超最知名¶
郗超字景興一字嘉賔少卓犖不羈有曠世文度交㳺¶
　士林每在勝拔善談論義理精微愔好聚斂積錢數¶
　千萬超好施一日中散與親故都盡其任心皆此類¶
<pb:KR3k0026_WYG_003-13b>¶
　也桓温辟為征西大将軍掾温英氣髙邁罕有所推¶
　與超言常謂不能測遂傾意禮待超亦深自結納時¶
　王珣為温主簿亦為温所重府中語曰髯參軍短主¶
　簿能令公喜能令公怒超髯珣短故也尋除散騎侍¶
　郎　謝安與王坦之嘗詣温論事温令超帳中以聴¶
　之風動帳開安笑曰郗生可謂入幕之賔矣太和中¶
　温有枋頭之敗尋有夀陽之捷超就温宿中夜謂温¶
<pb:KR3k0026_WYG_003-14a>¶
　曰明公都無所慮乎温曰卿欲有言耶超曰明公既¶
　居重任天下之責将歸於公矣若不能云云不足鎮¶
　壓四海震服宇内豈可不深思哉温深納其言　母¶
　喪去職服闋除散騎常侍不起以為臨海太守加宣¶
　威将軍不拜卒凡超所交友皆一時秀美雖寒門後¶
　進亦援而有之及死之日貴賤操筆而為誄者四十¶
　餘人其為衆所宗貴如此¶
郗曇字重熈少賜爵東安縣開國伯朝論以曇名臣之¶
　子每逼以憲制年三十始拜通直散騎侍郎遷中書¶
<pb:KR3k0026_WYG_003-14b>¶
　侍郎尋除尚書吏部郎拜御史中丞仍除比中郎将¶
　都督徐兖青幽揚州領徐兖二州刺史假節鎮下邳¶
　卒諡曰簡子恢嗣¶
郗恢字道胤少襲父爵散騎侍郎累遷給事黄門侍郎¶
　領太子右衛恢身長八尺美鬚髯孝武深器之以為¶
　有藩伯之望假節鎮襄陽恢甚得關隴之和降附者¶
　動有千計以功進征虜将軍¶
<pb:KR3k0026_WYG_003-15a>¶
郗隆字弘始蹇亮有匪躬之節初為尚書郎轉左丞在¶
　朝為百竂所憚¶
唐郗士美字和夫兖州人父純舉進士拔萃制䇿皆髙¶
　第張九齡李邕稱之　自拾遺七遷至中書舍人處¶
　事不囘為元載所忌遂還東都號伊川田父徳宗召¶
　為學士不拜世髙其節　士美年十二通五經史記¶
　漢書皆能成誦父友蕭穎士顔真卿栁芳與相論繹¶
　曰吾曹異日當交二郗之間矣　充昭義節度使¶
　討王承宗最先有功憲宗喜曰固知士美能辦吾事¶
<pb:KR3k0026_WYG_003-15b>¶
　承宗懼會詔班師然威振兩河而生平與人交重然¶
　諾以是名重於世¶
¶
怡(五十八)¶
¶
　姓纂曰本姓墨台孤竹君之後因避事改焉後魏有¶
　怡寛遼西人生峯後周樂陵公生昂都公光清河公¶
北史怡峯字景阜遼西人本姓墨台　少以驍勇聞¶
　翊戴周文進爵為伯拔迴洛復潼關　威名轉盛加¶
<pb:KR3k0026_WYG_003-16a>¶
　儀同三司　後拜夏州刺史　沈毅有膽畧得士卒¶
　心當時號驍将¶
¶
麋(五十九)¶
¶
　姓纂曰楚大夫受封南郡麋亭因以為姓　東海朐¶
　山漢有麋竺麋芳宋有麋朂之　又麋信撰説要注¶
　穀梁¶
蜀志麋竺字子仲拜安漢将軍雍容敦雅而幹翮非所¶
　長待之以上賔之禮未嘗有所統御　雍容風議見¶
　禮於世　子威官至虎賁中郎将　威子照虎騎監¶
<pb:KR3k0026_WYG_003-16b>¶
¶
自竺至照皆便弓馬善射御¶
¶
¶
祈(六十)¶
¶
晉隠逸祈嘉字孔賔清貧好學　依學官誦書為書生¶
　都養以自給　博通經傳精究大義教授門生百餘¶
　人張重華徴為儒林祭酒依孝經作二九神經　天¶
　錫謂為先生而不名之¶
¶
皮(六十一)¶
¶
<pb:KR3k0026_WYG_003-17a>¶
　姓纂曰風俗通周卿士樊仲皮之後後漢有諫議大¶
　夫皮究　下邳後漢上計掾秦嘉集序皮仲固撰¶
　晉有尚書郎皮湛¶
北史皮豹子漁陽人少有武畧　太武時拜使持節仇¶
　池鎮将有威信以前後戰功擢為内都大官　子懐¶
　喜復為仇池鎮将申布恩惠夷人大悦¶
皮景和善騎射初以親信事齊神武授通州刺史　趫¶
　捷有武用累遷尚書侍中　景和於武職中兼長史¶
　事又性識平均故頻有美授　時詔獄多常令景和¶
<pb:KR3k0026_WYG_003-17b>¶
　按覆據理執正由是無枉濫　子信機悟有風神位¶
　儀同三司於勲貴弟子中稱其識鑒　卒洮州刺史¶
皮日休唐之文士(未見傳)所著請韓文公配饗書桃花賦¶
　九調七愛悼價諸篇見之文粹　通鑑廣明間黄巢¶
　入長安以太博士皮日休為翰林學士子光業晉¶
　天福間為吳越王錢元瓘丞相¶
¶
禆(六十二)¶
¶
<pb:KR3k0026_WYG_003-18a>¶
　姓纂曰鄭大夫禆諶禆竈宣城姓苑云今宣州有禆¶
　氏¶
論語為命禆諶草創之¶
左傳襄公二十九年禆諶曰舉不踰等則位班也擇善¶
　而舉則世隆也　諶能謀事¶
禆竈好言災異子産曰竈焉知天道¶
¶
施(六十三)¶
¶
　姓纂曰魯惠公子施父尾生施伯伯孫傾叔生孝叔¶
　惠公五代孫也因氏焉漢有博士讐¶
<pb:KR3k0026_WYG_003-18b>¶
左傳桓公九年曹太子朝賔之以上卿初獻樂奏而嘆¶
　施父曰太子其有憂乎非嘆所也¶
成公十一年聲伯以其外弟為大而嫁其外妹放施孝¶
　叔¶
前漢儒林施讐字長卿沛人從田王孫受易梁丘賀薦¶
　之拜為博士與五經諸儒雜論同異於石渠閣¶
南史恩倖施文慶陳後主以為中書舍人　明閑吏職¶
<pb:KR3k0026_WYG_003-19a>¶
　心算口占應時條理大被親幸¶
¶
猗(六十四)¶
¶
　姓纂曰史記云猗頓魯富人河東猗頓自魯居之¶
　又史記猗頓用盬鹽起與王者埒富¶
揚子學行篇猗頓之富以為孝不亦至乎¶
孔叢曰猗頓魯之窮士聞朱公富往而問術焉公曰子¶
　欲速富當畜五牸乃適西河大畜牛羊於猗氏之南¶
　十年之間其息不可計貲擬王公馳名天下¶
<pb:KR3k0026_WYG_003-19b>¶
眭(六十五)¶
¶
　姓纂曰趙大夫食采於眭邑因以為氏　趙郡邯鄲¶
　為郡著姓漢有符節令眭弘字孟¶
前漢眭弘字孟魯國蕃人也少時好侠鬬雞走狗長乃¶
　變節從瀛公受春秋以明經為議郎至符節令　推¶
　春秋之意以辨立石起栁之異¶
北史隠逸眭夸少有大度不拘小節耽好書傳不以世¶
　務經心浩然物表髙尚不仕寄情丘壑　或謂夸曰¶
<pb:KR3k0026_WYG_003-20a>¶
　吾聞有大才者必居貴仕子何獨在桑榆乎乃著知¶
　命論以釋之¶
¶
支(六十六)¶
¶
　姓苑云人姓琅琊姓苑云今琅琊有支氏　西域石¶
　趙司空支雄傳云其先月支胡人也晉有髙僧支遁¶
　字道林天竺人¶
唐支叔才定州人隋末荒饉母為賊執叔才告以情賊¶
　憫其孝為解母病癰叔才吮瘡注藥及亡廬墓有白¶
　鵲止其傍髙宗表異其家¶
<pb:KR3k0026_WYG_003-20b>¶
¶
綦(六十七)¶
¶
　姓苑云義興人河南官氏志綦連氏改為綦¶
北史綦儁字&KR0710;顯孝荘時為滄州刺史甚為吏人畏悦¶
¶
後兼吏部尚書佞巧能候當途　子洪實字巨正¶
¶
　位尚書左右郎嗜酒好色無行檢¶
綦連猛字武兒少有志氣便弓馬　齊神武時以軍功¶
　封廣興縣侯　梁使来聘求角武藝遣猛接之梁人¶
<pb:KR3k0026_WYG_003-21a>¶
　引弓兩張皆三石猛併取四張叠輓之過度梁人嗟¶
　服出為定州刺史寛惠清慎吏人稱之¶
¶
箕(六十八)¶
¶
　姓纂曰箕子殷畿内同姓諸侯也左傳晉大夫箕鄭¶
　箕遺漢有西華令箕堪¶
新序魏文侯曰吾一見箕季而得四焉教我無奪農時¶
　也無侵封疆也下無侵上也無多斂於百姓也¶
尚書洪範惟十有三祀王訪于箕子¶
<pb:KR3k0026_WYG_003-21b>¶
祁(六十九)¶
¶
　姓纂曰帝堯伊祁氏之後左傳晉大夫祁奚生午午¶
　生盈生勝姓苑云今扶風有此姓唐刑部員外郎祁¶
　順之樂陵祁順之後代居滄州¶
　六一先生為祁衛尉墓碑惟太原祁氏其先黄帝之¶
　子二十五人一食於祁遂為氏太原晉公盛於春秋¶
　之際祁氏亦盛於晉其後世逺而衰子孫亡散之他¶
　國有居譙者即為譙人¶
<pb:KR3k0026_WYG_003-22a>¶
左傳襄君子謂祁奚能舉善矣稱其讎不為諂¶
　立其子不為比舉其偏不為黨¶
襄公十六年晉平公即位祁奚為公族大夫改服修官¶
　烝于曲沃¶
　奚子祁午奚曰擇子莫若父¶
公羊傳宣公六年趙盾之車右祁彌明者國之力士也¶
　仡然從乎趙盾而入¶
説苑祁射子見秦惠王王説之於是唐姑䜛之復見惠¶
　王懷怒以待之非其説異也所聴者異也¶
<pb:KR3k0026_WYG_003-22b>¶
晉隠逸祈嘉見前祈姓¶
　名賢氏族言行類稿卷三¶
